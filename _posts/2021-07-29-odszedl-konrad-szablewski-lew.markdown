---
published: true
date: '2021-07-29 07:00:00'
tags: null
image: /uploads/konrad-szablewski-lew.jpg
description: >-
  W wieku 90 lat w Monako odszedł na wieczną wartę Konrad Szablewski ps. "Lew", żołnierz AK i Powstania Warszawskiego, harcerz Szarych Szeregów, po wojnie wybitny architekt.
title: Odszedł Konrad Szablewski ps. "Lew"
---

Msza św. żałobna odprawiona zostanie w Katedrze Polowej Wojska Polskiego pw. Najświętszej Maryi Panny Królowej Polski w Warszawie, dnia 4 sierpnia 2021 r, o godz. 12.00. Po ceremonii nastąpi odprowadzenie zmarłego na miejsce spoczynku do grobu rodzinnego na Cmentarzu Wojskowym.

**Konrad Szablewski ps. "Lew"**

Pragniemy przybliżyć Państwu sylwetkę wybitnego architekta, który swoje młode lata poświęcił harcerstwu, najpierw wstępując w 1937 r. do gromady Zuchów przy 43 W.D.H. im Bolesława Prusa, by następnie po wybuchu II wojny światowej zaangażować się w działalność konspiracyjną Szarych Szeregów. 

Tak wspomina początki tej działalności: „Po roku przygotowań (jesienią 1940 roku), zaprowadzili nas na "prawdziwą" zbiórkę która odbyła się gdzieś na Pradze. Dowiedzieliśmy się tam, po przedstawieniu starych "podrobionych" legitymacji szkolnych (rok urodzenia 1930-ty był przerobiony na 1928-my), że zostaliśmy włączeni do organizacji noszącej nazwę "Tajne Harcerstwo" i podzielono nas na patrole, po 6-ciu chłopców”. Druh Szabelewski w tym czasie zaangażowany był w Mały Sabotaż, uczestniczył w akcjach dywersyjno-informacyjnych, również tych wymierzonych w kolaborantów oraz w służbę pomocniczą przy akcjach starszych harcerzy na terenie "getta". 

W 1943 r. zostaje pod-patrolowym Aleksandra Müllera ps. « Julek », późniejszego Prezesa Środowiska. Przyrzeczenie harcerskie i AK -owskie, złożył na ręce druha Jerzego Gizowskiego, dn. 28 lipca 1944 roku. Wspomina: „W czasie wybuchu Powstania Warszawskiego 1 -go sierpnia o godz. "W", niepodobieństwem było przedostać się przez Towarową (ul.) i przez Plac Zawiszy do Grójeckiej aby dotrzeć na ulicę Słupecką, gdzie "Julek" wyznaczył zbiórkę patrolu. Zostałem więc przy plutonie hm. ppr. "Molmara", bez konkretnego przydziału ale na każde zawołanie do wszelkich zajęć pomocniczych , początkowo budowa barykad, poczta, służba przy butelkach (samo-zapalających), noszenie amunicji, a ponadto zostałem "adiutantem" strz. "Małego" (Staśka Gąsiora), z którym serdecznie się zaprzyjaźniłem.” 

I tak przyłącza się do Zgrupowania „Chrobry II”.7 -go października 1944 r. w czasie ewakuacji z Warszawy z ludnością cywilną trafia do obozu przejściowego w Ursusie a następnie towarowym wagonem zostaje przewieziony do Oświęcimia. W 1945 r wraca do Warszawy by włączyć się w działalność harcerską (8 WDH). W roku 1949 (likwidacja ZHP przez ówczesny reżim), przechodzi ponownie do konspiracji, która trwa do października roku 1956-go. Na rozkaz phm. S. Sosnowskiego, wznawia służbę organizując 8WDH. 

W 1960 roku, wspólnie z dwoma kolegami ze studiów, Januszem Mateckim i Stefanem Mareszem, otworzyli pracownię architektoniczną Atelier 3, która działała we Francji i na Korsyce do 1978 roku, realizując kilkaset obiektów. Od 1987 do 1993 roku wykładał w Wyższej Szkole Architektury, Urbanistyki i Przestrzeni przy ULCA w Nicei. Zaprojektował i zrealizował liczne wille i rezydencje, zespoły mieszkalne, miasteczka, szpital, hotele, a także wnętrza oraz zajmował się pracami konserwatorskimi zabytków. W 2020 roku przeszedł na częściową emeryturę, zmniejszając aktywność zawodową. W 1957 r. opuszcza Polskę i mieszka poza nią do śmierci...

[Zachęcamy do przeczytania wywiadu z architektem Konradem Szabelewskim na stronie Muzeum Powstania Warszawskiego.](https://www.1944.pl/archiwum-historii-mowionej/konrad-szabelewski,3556.html)

