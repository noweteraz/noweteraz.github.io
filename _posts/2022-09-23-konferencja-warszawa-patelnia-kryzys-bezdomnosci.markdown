---
published: true
date: '2022-09-23T08:00:00'
tags: null
image: /uploads/konferencja-warszawa-patelnia-kryzys-bezdomnosci.jpg
description: >-
  23 września o godz. 10.00 na tzw. "patelni", przy wejściu do stacji metra Centrum, odbyła się konferencja prasowa warszawskich organizacji pozarządowych, które między innymi pomagają i wspierają osoby dotknięte kryzysem bezdomności.
title: >-
  Konferencja prasowa warszawskich organizacji pozarządowych w sprawie bezdomności
---

23 września o godz. 10.00 na tzw. "patelni", przy wejściu do stacji metra Centrum, odbyła się konferencja prasowa warszawskich organizacji pozarządowych, które między innymi pomagają i wspierają osoby dotknięte kryzysem bezdomności.

W ciągu wielu lat współpracy organizacji pozarządowych i władz Miasta w Warszawie zbudowano spójny, rozwijający się system wsparcia osób w kryzysie bezdomności. W większości finansowany lub dofinansowywany przez Urząd Miasta st. Warszawy. Dotychczasowe umowy na prowadzenie placówek i działań pomocowych wygasają 30 listopada 2022 r. Na następny rok władze Miasta, argumentując swoje decyzje kryzysem, przewidziały środki niższe niż w poprzednich latach. Tymczasem koszty prowadzenia tych działań znacząco wzrosły.

Kwota przewidziana przez urzędników miejskich nie wystarczy na sfinansowanie nawet połowy przedsięwzięć koniecznych do utrzymania systemu. Oznacza to załamanie spójnego, budowanego latami systemu wsparcia, a w perspektywie pojawienie się - na progu zimy - rzeszy osób bezdomnych na warszawskich ulicach, bardzo często w bardzo złym stanie zdrowia. 

Przedstawiciele wyżej wspomnianych organizacji pozarządowych, skupieni w Branżowej Komisji Dialogu Społecznego podczas konferencji wystosowali prośby do władz miasta stołecznego Warszawy o dialog i konsultacje w sprawie przyszłorocznego budżetu przeznaczonego na potrzeby wsparcia osób w kryzysie bezdomności. Wskazano, na drastycznie rosnące koszty utrzymania schronisk – w jednym przypadku odnotowano już wypowiedzenie umowy dostarczania energii elektrycznej.

Czekamy na odpowiedź urzędników!
