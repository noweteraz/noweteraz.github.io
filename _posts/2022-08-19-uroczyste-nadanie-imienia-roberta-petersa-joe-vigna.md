---
published: true
date: '2022-08-19T08:00:00'
tags: null
image: /uploads/uroczyste-nadanie-imienia-roberta-petersa.jpg
description: >-
  W dniu 18 września 2022 roku o godz. 12.00 w Nasielsku przy Niepublicznej Szkole Podstawowej ul. Ogrodowa 9 odbędą się uroczystości nadania Niepublicznej Szkole Podstawowej imienia por Roberta Petersa i por Joe Vigna USAF.
title: Uroczystość nadania Niepublicznej Szkole Podstawowej w Nasielsku imienia amerykańskich pilotów Roberta Petersa i Joe Vigna.
---

Przyjaźń pilotów amerykańskich i polskich trwa od roku 1920, gdy walczyli z  „bolszewicką zarazą”. Przykładem jest kapitan Merian Caldwell Cooper. Podczas II wojny światowej - w porozumieniu z Rosjanami - Amerykanie wybudowali na Ukrainie trzy bazy lotnicze. "Latające Fortece", B 17 startujące z Anglii i Włoch mogły dzięki temu bombardować cele leżące dalej na wschód, na terenach Rzeszy i ziemiach okupowanych. 

Ograniczenia zbiorników z paliwem nie pozwalały im na powrót do baz macierzystych. Po wylądowaniu w pobliskiej Ukrainie uzupełniano paliwo i ładunek bomb. W drodze powrotnej do baz we Włoszech i Anglii bombardowano kolejne cele. Dzięki temu możliwe były naloty m. in. na rafinerię w Ploesti (Rumunia) i fabrykę samolotów w Malborku. W ten sposób wykonano 6  udanych misji o kryptonimie „Frantic”. 

Od początku wybuchu Powstania Warszawskiego, polskie władze wnioskowały o pomoc w postaci zrzutów dla walczącej Warszawy. Churchill i  Roosevelt poparli pomysł wykorzystania w tym celu misji "Frantic”, naciskając na Stalina, by wyraził zgodę na lądowanie samolotów amerykańskich w Ukrainie. Pomoc dla Armii Krajowej podporządkowanej rządowi w Londynie nie leżała w interesie Stalina, wyraził zgodę dopiero we wrześniu, gdy Powstanie powoli chyliło się ku upadkowi. 18 września 1944 r. 107 bombowców B17 pod osłoną kilkudziesięciu myśliwców Mustang P51 dokonało zrzutu około 1300 pojemników z bronią, amunicją, żywnością i lekami, 1220 młodych Amerykanów ryzykowało życie, niosąc pomoc walczącej Warszawie. 

Kilkunastu z nich zapłaciło najwyższą cenę. Wśród nich byli por. Robert Peters i por. Joseph Vigna, których myśliwce z 355 grupy myśliwskiej rozbiły się w okolicach Nasielska (miejscowości Stara Wrona i Kątne). To właśnie im dedykowany jest pomnik w Nasielsku. To jedyni amerykańscy piloci myśliwców, którzy polegli na polskiej ziemi. 

W 2019 roku odsłonięto w Nasielsku przed Niepubliczną Szkołą pomnik honorujący poruczników Petersa i Vigna, ma on postać podziurawionego skrzydła myśliwca Mustang P 51 wyrastającego z gruzów Warszawy. W wydarzeniu tym wzięli udział: ambasador Stanów Zjednoczonych, rodziny lotników, przedstawiciele polskich i amerykańskich sił zbrojnych, weterani Powstania Warszawskiego, delegacje samorządów i szkół oraz mieszkańcy Nasielska i okolic. Odsłonięcia pomnika dokonali przybyli ze Stanów Zjednoczonych członkowie rodzin poległych lotników i amerykańska ambasador w Polsce Pani Georgette Mosbacher. 

W dniu 18 września 2022 roku o godz. 12.00 w Nasielsku przy Niepublicznej Szkole Podstawowej ul. Ogrodowa 9 odbędą się uroczystości nadania Niepublicznej Szkole Podstawowej imienia por Roberta Petersa i por Joe Vigna USAF. Data wydarzenia nie jest przypadkowa, na dzień 18 września przypada Święto Sił Powietrznych Stanów Zjednoczonych, ustanowione w 1947 r., kiedy to powołano oficjalnie US Air Force jako oddzielny rodzaj sił zbrojnych. 
Organizatorem i gospodarzem uroczystości jest Elżbieta Chyczewska Dyrektor Niepublicznej Szkoły Podstawowej w Nasielsku, Fundacja Nowe Teraz przyjęła rolę współorganizatora, patronem medialnym jest miesięcznik społeczno-ekonomiczny „Eurogospodarka”.

