---
published: true
date: '2022-06-19T07:00:00'
tags: null
image: /uploads/ochota-na-dolny-slaski-fot-3.jpg
description: >-
  Uczestniczyliśmy w pikniku rodzinnym pt. "Ochota na Dolny Śląsk".
title: Piknik rodzinny "Ochota na Dolny Śląsk"
---

W imieniu Fundatora, Prezesa Zarządu i Rady Fundacji Nowe Teraz pragnę podziękować Burmistrz Dzielnicy Ochota m.st. Warszawy Dorocie Stegienka oraz Zastępcy Burmistrza Grzegorzowi Wysockiemu za zaproszenie Fundacji Nowe Teraz oraz magazynu Eurogospodarka do udziału w bardzo interesującym wydarzeniu - pikniku rodzinnym pt.: „Ochota na Dolny Śląsk”, który odbył się w sobotę 11 czerwca 2022 r. w Parku Szczęśliwickim. Partnerem gospodarza Pikniku Urzędu Dzielnicy Ochota w organizacji tego projektu był Urząd Marszałkowski Województwa Dolnośląskiego.

Piknik był nietuzinkową propozycją dla mieszkańców Ochoty i stanowił ważny element dzielnicowych wydarzeń. Założeniem było zjednoczenie we wspólnym przedsięwzięciu instytucji kultury, placówek oświatowych, organizacji pozarządowych i stworzenie możliwie atrakcyjnej oferty kulturalnej dla mieszkańców Ochoty. Organizatorzy przygotowali stoiska z ofertą turystyczną, warsztaty edukacyjne, pokazy kulinarne i bogaty program artystyczny przybliżający kulturę Województwa Dolnośląskiego.

Tego dnia nie zabrakło również miejsca na spotkanie z historią i snucia wspomnień o minionych latach. Przy stanowisku Fundacji Nowe Teraz, gdzie prezentowane były książki historyczne, miało miejsce niezwykłe spotkanie, Powstańca Warszawskiego pułkownika Bogdana Bartnikowskiego przywitali Zastępca Burmistrza Dzielnicy Ochota Grzegorz Wysocki wraz z Marszałkiem Województwa Dolnośląskiego Cezarym Przybylskim. W serdecznej atmosferze płk Bogdan Bartnikowski (pseud. Mały) opowiadała jak w czasie Powstania Warszawskiego był łącznikiem, walczył wówczas na Ochocie. Jeszcze w sierpniu 1944 osadzony wraz z matką w KL Auschwitz-Birkenau, w styczniu 1945 wywieziony do Blankenburga, gdzie do czasu wyzwolenia pracował przymusowo przy odgruzowywaniu niemieckiej stolicy. Po powrocie do Polski rozpoczął naukę w Państwowym Gimnazjum i Liceum im. Stefana Batorego, a od 1952 studiował w Oficerskiej Szkole Lotniczej w Dęblinie. Będąc zawodowym wojskowym, do 1968 służył jako pilot. Jako prozaik debiutował w 1966 zbiorem opowiadań o ludziach lotnictwa. W 1969 opublikował „Dzieciństwo w pasiakach”, kilkakrotnie wznawiane i tłumaczone na wiele języków w tym na język niemiecki. W 1989 napisał książkę ”Dni długie jak lata”, w której opisał wojnę z perspektywy dziecka. Jest także autorem m.in. powieści
„Daleka droga” i „Powrót nad Wisłę”. Odznaczony został Krzyżem Oświęcimskim, Krzyżem Kawalerskim i Oficerskim Orderu Odrodzenia Polski.

Fundacja Nowe Teraz miała zaszczyt uhonorować Pana pułkownika Bartnikowskiego prezentem sfinansowanym ze środków Projektu Gloria Victis i podziękować za to, że tak dzielnie stawał w obronie Ojczyzny, za wielki patriotyzm, którego jest wspaniałym wzorem, za to, że oddał dla Ojczyzny najlepsze chwile życia. To my nazywamy Was bohaterami naszej Niepodległości. Bo każdy z nas musi mieć świadomość, że gdyby nie ryzyko, które podjęliście w czasie wojny, nie żyli dzisiaj w wolnej Ojczyźnie – powiedziała Bogusława Chada Dyrektor Generalny Fundacji Nowe Teraz dziękując Panu pułkownikowi Bartnikowskiemu i przypomniała, że kombatanci zostali wychowani w duchu wartości, wśród których honor, patriotyzm, miłość do ojczyzny, miłość do drugiego człowieka, znajdowały zawsze pierwsze miejsce.

Piknik trwał do późnego wieczora, przyciągając mieszkańców nie tylko Dzielnicy Ochota, ale całej Warszawy szerokim wachlarzem atrakcji. Dolny Śląsk to kraina geograficzna o niezwykle bogatej historii i z tego powodu, posiadająca liczne atrakcje turystyczne warte zwiedzenia. Niewątpliwie część atmosfery, piękna, atrakcji tego regionu udało się zaprezentować podczas ochockiego pikniku. Warto było tam być, zobaczyć, dowiedzieć się czegoś więcej o Dolnym Śląsku i nie tylko.

Cześć i chwała bohaterom! Gloria Victis!

![Ochota na Dolny Śląsk fot.1](/uploads/ochota-na-dolny-slask-fot-1.jpg)

![Ochota na Dolny Śląsk fot.2](/uploads/ochota-na-dolny-slask-fot-2.jpg)

![Ochota na Dolny Śląsk fot.3](/uploads/ochota-na-dolny-slaski-fot-3.jpg)

![Ochota na Dolny Śląsk fot.4](/uploads/ochota-na-dolny-slaski-fot-4.jpg)

![Ochota na Dolny Śląsk fot.5](/uploads/ochota-na-dolny-slaski-fot-5.jpg)
